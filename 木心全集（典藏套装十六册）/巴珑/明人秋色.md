   

# 明人秋色

涧上置桥

高壁成城

相围如一瓮

树色彻上下

波声为石所迫

人不能细语

桃花方自千仞落

亦作水响

  

众山纷纷委于壑

松柏随山下伏

偃然若荇藻

道有级路

趾斜垂，宛蚁缘

人与云遇于途

云不畏人

趾穷，坦平得寺

亭午弄旭

淡似夕照

  

入丹霞寺

栋宇飘摇

欲及客之身

自此以上

云雾僦居

冬夏一气

屋往往不能自坚

  

晴漾其里

云缝其外

上如海

下如天

幻冥一色

心目无主

觉万丈之下

漠漠送声

  

久之

云动，有顷

后云追前云

不及，遂失队

众云乘其罅

绕山左飞

飞失日现

天地定位

下界山争以青翠供奉

四峰淹然弗起

远江近河

咸作丝缕白

宿上封寺

云有去者

星月雍穆

磬声不壮

  

又望于郊庵

云顶一二片定者

的的见缥碧

又望于道中

群岭磊历

是前山

非郊庵所望缥碧者也

  

残阳接月

锦雯四散

朱光落射

红在莲叶下伏

已而尽潭大赩

明霞作底

有舟自邻家出

与阁上相望者

往来秋色

  

谭元春铭参东坡，记摹郦注，清心俊语，辄散人怀。或曰有好句而无完篇。爰录其九则，删饬固所不免，简练揣摩，呵度胎息，庶几玉成，乐在其中矣。世谓竟陵体者，毋多道，友夏诗才亦少见于绝律，而每见于斯。

1997