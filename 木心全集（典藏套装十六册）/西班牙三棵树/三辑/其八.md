   

# 其八

丙辰二月予起壽奈南冠雙加莫展一籌奴役生涯日未

出而作日入不得息胼手胝足踉蹌夜歸滌垢平喘俟四

鄰俱寂乃鎖扃蔽窗挑燈牕作小畫累百選五十成帙自

簽玉山贏寒樓藏畫集為陳氏昆季知以設宴賀壽索觀

是夕微雨小樓一角頗幽潔肴漿羅列有烤豬肋鳳尾魚

之屬陳氏難兄難弟寢饋筆墨一時之俊彥也弟新婚甚

燕爾言新婦雅擅胡笳十八拍詢及沈家聲抑祝家聲瞠

莫對轉以居安思危調之一室粲然夜闌席終予體疲不

勝酒而興猶未盡醉腕拈毫以謝主人吉雨霏霏良朋姍

姍別樣蘭亭有人清如鶴才高比天雙飛彩翼獨攬青云

龍臠味腴鳳尾香滿風月酬酢忘主賓更煮酒論當世英

物誰與卿卿年華屈指堪驚賸兩三枯枝也鬧春此犀燈

一點鮫珠百斛千桮嫌少萬刼猶真陽春白雪放誕風流

莫道今人輸古人笑囘首識三生石上舊時精魂處溝壑

而輕狂若此洵可樂也