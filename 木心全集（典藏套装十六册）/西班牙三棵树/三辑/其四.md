   

# 其四

浩劫之初余猶無恙有鋼琴家金師自挹婁返申省親賓

友咸集奏肖邦李斯特諸曲於深院幽宅夤夜從事蓋大

違禁忌也翌夕聚飲市南豫園同座以即席賦句為趣促

感金師之妙藝掇長短以傾忱滄海橫流擧世滔滔軒冕

棄盡幸傲骨聯翩攜花載酒清夜迢遞撫鳳惜麟紅蠶吐

絲蒼鷹咽雪冰心玉壺話浮沉揚鬚眉比高風亮節直指

天星茫茫九派誰補更濛澒塵寰總紜紜念云階月地謫

遷怨絕金戈鐵馬豪士悲聲蓬萊舊事歸來重理瑶琴迸

裂泣鬼神廣陵散愿一曲初罷匝地陽春越明年金師以

私擧音樂會入罪搜身得此手稿旋下獄卒貶為牧猪奴

時維戊申余亦縶囹圄羅織煽構間添此一大文字孽嗚

呼廣陵散之不祥古今如斯